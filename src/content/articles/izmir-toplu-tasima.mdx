---
title: "İnteraktif: İzmirliler en çok hangi toplu taşımayı kullanıyor?"
description: "İzmir'de 2021-2023 arası İzmirimKart kullanım istatistikleri. ESHOT, Metro, İZBAN ve diğer ulaşım araçlarının interaktif analizi."
pubDate: 2023-11-15
heroImage: "/images/articles/izmir-toplu-tasima-2025.webp"
tags: ["izmir", "toplu-tasima", "veri-analizi", "python", "dash"]
category: "data-journalism"
featured: true
draft: false
---

İzmir, birçok alternatifle Türkiye'nin en etkili toplu taşıma sistemlerinden birine sahip. Tramvay, metro ve İZBAN gibi raylı ulaşım araçlarının yanı sıra, körfezi dolaşan arabalı feribotları ve vapurları, ESHOT ve İZULAŞ otobüsleri, İZTAŞIT gibi dolmuş alternatifleriyle İzmirliler bir yerden bir yere ulaşabilmek için birçok imkâna sahip.

Bu toplu taşıma sistemlerini kullanmak için "İzmirimKart" adı verilen bir kart kullanılıyor. Bu kart ile toplu taşıma araçlarının yanı sıra, belediyenin farklı tesislerinden de faydalanılabiliyor.

[İzmir Büyükşehir Belediyesi Açık Veri Portalı'ndan](https://acikveri.bizizmir.com/tr/dataset/izmirim-kart-kullanim-istatistikleri) edindiğim veriler ile bu kullanımlara ışık tutmak için bir grafik hazırladım. Veriseti, 2021 ile 2023 Ekim ayı arasındaki İzmirimKart kullanım sayılarını içeriyor.

## Nasıl Hazırladım?

Bu verisetini görselleştirmek için açık kaynak verisetini kullandım. Daha sonra, en etkili görselleştirmeyi tasarlamak için ChatGPT'den faydalandım ve Python yazılım dilini kullanarak, interaktif bir dashboard oluşturdum. Bunu **Dash** uygulaması olarak gerçekleştirdim ve PythonAnywhere'de barındırdım.

## Veri Analizi

### Ulaşım Kullanımının Yıllık Karşılaştırması

| Yıl | Yolcu Sayısı |
|-----|--------------|
| 2021 | 341.180.791 |
| 2022 | 908.783.788 |
| 2023 (Ekim'e kadar) | 1.036.819.106 |

Veriler, 2021'den 2023 Ekim ayına kadar İzmirlilerin toplu taşıma araçlarını kullanımında önemli bir artış olduğunu gösteriyor. Bu artışta yeni hatların açılmasının ve toplu taşıma yatırımları gibi gelişmelerin rol oynadığını söyleyebiliriz.

### En Çok Kullanılan Toplu Taşıma Aracı: ESHOT

Yıllar boyunca en çok kullanılan ulaşım hizmet sağlayıcısı, toplam **1 milyar 300 milyon 350 bin 366** yolcu ile ESHOT.

### Toplam Kullanımına Göre Toplu Taşıma Hizmetleri Sıralaması

1. **ESHOT:** 1.300.350.366 yolcu
2. **METRO:** 441.657.570 yolcu
3. **İZBAN:** 407.345.272 yolcu
4. **İZULAŞ:** 309.472.182 yolcu
5. **Tramvay Konak:** 111.765.156 yolcu
6. **İZDENİZ:** 70.184.366 yolcu
7. **Tramvay Karşıyaka:** 43.154.204 yolcu
8. **İZTAŞIT Menemen:** 34.106.400 yolcu
9. **Seferihisar Mot. Taş. Kooperatifi:** 19.624.816 yolcu

### Toplam Kullanımına Göre Yolcu Türü Sıralamaları

1. **Tam Yolcu:** 1.344.230.050 yolcu
2. **Öğrenci:** 852.718.406 yolcu
3. **Ücretsiz:** 455.622.914 yolcu
4. **Personel:** 76.321.960 yolcu
5. **Öğretmen:** 19.409.020 yolcu
6. **Banka Kartı:** 7.697.444 yolcu

## İçgörüler

- Veriler, ESHOT'un en çok tercih edilen hizmet sağlayıcı olarak ortaya çıktığını göstermektedir. Bu, ESHOT'un geniş ağı, güvenilirliği veya halka cazip gelen diğer faktörleri yansıtabilir.
- Kullanımda önde gelen Tam Yolcu kategorisi, nüfusun önemli bir bölümünün ulaşım ihtiyaçları için tam ücret ödediğini vurgulamaktadır.
- Metro, Tramvay, İZDENİZ gibi araçlarda kullanılan Banka Kartı/Kredi Kartı ile ödeme imkânının İzmirliler tarafından ilgiyle karşılandığı söylenebilir.

## Sınırlamalar

15 bin satırı aşkın bir veriseti ile çalıştığım ve bu konuda çok deneyimimin olmamasından kaynaklı, analizlerde çok büyük olmamak kaydıyla rakamsal farklılıklar olabilir. Örneğin "yolcu" diye belirtilen sayıların içinde, toplam kullanımı ele alan verilerde Buz Pateni Pisti gibi ulaşım amaçlı kullanılmayan kullanımlar da yer almış olabilir.

---

*Kaynak: [İzmir Büyükşehir Belediyesi Açık Veri Portalı](https://acikveri.bizizmir.com/tr/dataset/izmirim-kart-kullanim-istatistikleri)*
